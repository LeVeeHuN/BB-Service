Kosztolányi Dezső: A szegény kisgyermek panaszai
/ verselemzések/
Mint aki a sínek közé esett
Olvassátok el, hallgassátok meg  a versciklus = kötet nyitóversét!
 
Szövegelemzést segítő kérdések      Elkészítési hat. idő: 2020.12.7.

a) Mi a megszólalás líraian kitüntetett pillanata.
b) Hogyan érvényesül a felidézett gyermek „ én” nézőpontja?
c) Milyen poétikai,költői eszközökkel él a költő?
d) Hogyan jelenik meg a halál mint vonatkozási pont?
e) Milyen értékek kapcsolódnak a gyermekkorhoz?

A válaszadást segítő elemzés
•	A versfüzér legelső darabjában még a beszélő szempontja dominál.
•	 A többször kiemelt hasonlat a halál, a meghalás pillanatát villantja fel, s arra az általánosan elfogadott véleményre épül, mely szerint az ember halála közvetlen közelében újra átéli múltját.
•	 Ekkor kell megragadni a futó, az elmosódásba merülő képek közül a lényegeset, a feledhetetlent. 
•	A vers voltaképpen nem egyéb, mint részletező hasonlat, 
•	s az utolsó sorok fejezik ki az egész ciklus célkitűzését – az impresszionista látásmódnak megfelelően megragadni azt, ami örök. 
•	Azok a fogalmak, melyek az “örök” szóhoz fűződnek, nagyon is tünékenyek: színek, hangulatok, sejtelmek, riadalmak és szépségek. 
•	A halál iszonytató közelségében az emlékezés ezeket emeli ki a múltból, ezeket dobja a tudat a felszínre.
•	 Ezen dolgok állandóságával szemben az indító költeményben minden fut, minden mozog.
•	Az emlékidézésben nincs határozott epikus kronológia: a kötet a gyermeki képzelet rapszodikus ugrásait követi. Bizonyos előrehaladás legfeljebb annyiban fedezhető fel benne, hogy az évek múltával az élmények száma is egyre nő, hőse egyre tudatosabban tekint szét maga körül. A ciklusban a csodálkozás ill. az ámulat mellett jelentős szerepet tölt be a döbbenet is. A versfüzér szinte minden darabját áthatja a szorongó félelem, az önsajnálat, a mások iránti részvét. A kisgyermek fél: fél a betegségtől, a haláltól, az élettől, a sötéttől és apjától.
•	Ezekben a művekben szinte szétválaszthatatlanok a kisgyermek és az emlékeket életre hívó költő érzelmei. Ő ugyanis a gyermekkort olyan teljességnek, gazdag világnak fogta fel, melyhez képest a felnőttkor lelki elszegényesedést, fokozatos beszűkülést jelentett, ezáltal a múltidézéssel egyre sokasodó veszteségeit is át kellett élnie.

Mostan színes tintákról álmodom
Olvassátok el, hallgassátok meg a verset!
Kivételesen két előadótól is hallhatjátok!
 
 
Hf. Írjátok le, hogy szerintetek melyik adja vissza inkább a vers hangulatát?
Szövegelemzést segítő kérdések   Elkészítési hat. idő: 2020.12.7.
a)	Milyen stilusirányzat jut eszetekbe a vers olvasásakor?
b)	Állításotokat támasszátok alá 4-5 példával!
c)	Miért tekinthető ars poetica-versnek?
d)	Miért érdekes a versfilmben, hogy színes lett a végén az előadó alakja?
e)	Milyen alapvető kontraszt áll a mű középpontjában(gyermekkor-felnőtt világ tekintetében)? 
A válaszadást segítő elemzés
•	Gyermekkori ábránd, álmodozás, de egyben költői ars poetica 
•	A címsor önálló szakaszba kerülve azt az illúziót kelti, mintha valami nagyon fontosat tartalmazna a közlés. 
•	A gyermek azonban nem magyaráz, nem indokol, egyszerűen csak kijelenti, hogy színes tintákról álmodik, s ezek közül legszebb a sárga.
•	 A színárnyalatok hangulatokat, érzelmeket tükröznek.
•	 Ezt követően türelmetlenül sorolja a színek árnyalatait. 
•	A vágy nyugtalanságára utal a számneves túlzások mellett az “és” kötőszó gyakorisága= poliszindeton.
•	 Az impresszionizmus jellemző metaforájaként szinesztéziák (tréfás-lila, néma-szürke, szomorú-viola) szövik át a szöveget.
•	 A zaklatott, mégis egylendületű költeményt végig óhajtó mondatok uralják, hiszen ezek erősebb, teljesebb érzelmi-gondolati töltést visznek a fokozásos, emelkedő versfelépítésbe.
•	 A vers egy szóval sem említi a lét szürkeségét, hétköznapi prózaiságát, melyet a színpompával kellene megszépíteni: ez a felnőtt költő szempontjaként rejtetten jelenik meg. 
•	Az ő szomorúsága szólal meg a színesebb élet utáni hiábavaló sóvárgásban s a világnak hátat fordító elvonulás vágyott magatartásában is.
•	költeményben minden színt felsorol, kivéve a feketét és a fehéret. 
•	A versben a gyermeki mohóság nyilatkozik meg: (mindenféle színt meg akar szerezni),
•	de emellett a gyermek számára fontos kapcsolatok is (milyen színnel írna az anyjának).
•	A lírai én a gyermek magabiztosságával választja ki az első színt, a sárgát („Legszebb a sárga”). 
•	A döntést azonban nem emlékekkel, képzettársítással indokolja, csupán a szándékkal, a pillanatban legnagyszerűbbnek, legfontosabbnak tűnő új világhoz vezető szín a sárga. 
•	Az írás szó többször is előfordul a versben, mindig a gyermeki pontatlan fogalomkezeléssel. Írás és rajzolás gesztusa, mint a japán betűknél, itt is egybeesik.
•	Krikszkrakszok, japán betűk, kedves madár: jelölt és jelölő, jel és valóság viszonyát tekintve ikonikusak:
•	ezek az üzenetek, amelyek egyvalakihez szólnak, de mindenki számára érthetőek. 
•	A kacskaringós, kedves madár a szerelmes népköltészeti alkotásoknak is visszatérő motívuma.
•	A következő kívánságban („És akarok még sok más színű tintát…”) a színeket sorolja telhetetlenül akár egy  gyermek. 
•	Egy-egy jelzői metaforában jelenik meg a lila, a szürke, a borszínűnél pedig nem is talál megfelelő színnevet, a lendület- a keresés, a válogatás lendülete
•	Többségük emberi minőségre utal (szemérmetes, szerelmes).
•	A színekben való korlátlan tobzódás sodrását – korlátlan, merthogy a képzelet játéka – a kék szín váratlan pontosítása töri meg egy pillanatra. 
•	A lelassult ritmust a másodjára ismétlődő teremtő erejű teljes bizonyosságot sugalló „és akarok még” kezdetű felsorolás gyorsítja fel.
•	A színek skáláját az alkonyat égő pirosa zárja.
•	A versnek teljes hangulati íve van. Az álom, a lehetséges teljes világ elől közeledés a valósághoz. 
•	 A vers legfontosabb stilisztikai eszköze a halmozás.

A házi feladatként kapott szövegelemzési kérdéseket egyenként is vagy összefüggő szövegként megfogalmazva is meg lehet írni.  Ebben az esetbe 10-12/15 mondatos legyen külön-külön a kettő.
 
 
 
 
 



